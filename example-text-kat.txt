ქვის ხანის ადამიანია.

ჩემს სოფელს მარჯვნივ გუბაზოული ჩაუდის, მარცხნივ – ლაშის ღელე, რომელიც სავსეა კიბორჩხალებით, ღორჯოებით და შარვალაკაპიწებული ბიჭებით. გუბაზოულზე ხიდია გადებული, რომელსაც ბოგას ეძახიან. ყოველ გაზაფხულზე მოვარდნილ წყალს მიაქვს ხიდი და ჩვენ მხოლოდ ხიდის თავი გვრჩება. მიუხედავად ამისა, ჩემი სოფელი მაინც ყველაზე ლამაზი და მხიარული სოფელია გურიაში, მე იგი ყველა სოფელზე უფრო მიყვარს ამქვეყნად, რადგან არ შეიძლება სხვაგან იყოს სოფელი, რომელშიც ვცხოვრობდე მე, ჩემი ბებია, ილარიონი, ილიკო და ჩემი ძაღლი მურადა.
* * *
ბებიაჩემი ბრძენი ქალია, ის მუდამ ასე მეუბნება:
– ისწავლე, შე სასიკვდილე, თორემ უსწავლელი დარჩები.
მეცნიერებაზე ბებიას თავისებური წარმოდგენა აქვს. ერთხელ, როდესაც აივანზე ვიჯექი და ხმამაღლა ვიზეპირებდი ქართული გრამატიკის ნორმებს, ბებიამ, სხვათა შორის, მკითხა:
– რასაა, რომ იზუთხავ, შვილო?
– ზმნის პირიანობას ვსწავლობ, ბებია.
– ზმნის პირიანობა ვის გაუგია, ბიჭო, პირიანი კაცი ვიცი მე.
– ეს სხვა პირია, ბებია, შენ რომ გგონია, ის არ არის.
– პირი ერთია, ბიჭო, ქვეყანაზე.
– კარგი, აბა, მითხარი, რა არის პირი? – ვკითხე ბებიას და წიგნი დავხურე.
– პირი რა არის და … პირი პირია.
– დაჯექი, ბებია, გაკვეთილი არ იცი, – ორს გიწერ!
– ორს მოგცემ მე შენ, შე კუდიანო, ახლავე წადი და თხა გადააბი, თორემ იმდენს გირტყამ, რუმბივით გაგიხდი ცხვირ-პირს!
– აბა, ერთს კიდევ გკითხავ და მერე წავალ, რამდენი პირი არსებობს?
